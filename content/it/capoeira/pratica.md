---
title: "Pratica"
date: "2020-01-01"
---


# La pratica della Capoeira

La pratica della Capoeira prevede una precisa preparazione atletica che consente di utilizzare tutti i movimenti di base, di attacco, di difesa e di tipo acrobatico durante il gioco. Il paragone con le arti marziali emerge dall'utilizzo di tali movimenti finalizzati ad un confronto con un avversario ma l’originalità consiste nel seguire il ritmo degli strumenti e nel trasformare l’incontro in un vero e proprio momento creativo. Lo spirito del confronto è quello di studiare l’avversario, di osservarlo utilizzando la "malandragem" (astuzia, furbizia) e di partire da un movimento per crearne una sequenza di altri.
Il momento del confronto è il momento del gioco.
Ogni persona può vivere la Capoeira in forme diverse: come danza, come lotta, come gioco. La Roda diventa il luogo del confronto, dell’abilità, della comunicazione è il momento dell'esperienza e dello scambio.
Arte completa la Capoeira può essere praticata a qualsiasi età. Disciplina completa perché oltre che opportunità sportiva racchiude in sé un alto potenziale di sviluppo creativo della personalità e della capacità di socializzazione. Il rispetto del Maestro in quanto detentore di un sapere prezioso e formativo che l'allievo dovrà saper tramandare, il rispetto dell'avversario, la capacità di rispondere a situazioni più o meno critiche con tecnica e nel rispetto di un gioco corretto, sono la base su cui si fonda e si pratica questa arte.
Ogni situazione di confronto rappresenta un momento unico, particolare ed irripetibile ed ogni performance personale aggiunge capacità ed esperienza arricchendo in tal modo la crescita del Capoerista.
La Roda è un mondo o meglio il Mondo che ha bisogno di una filosofia per essere affrontato: quella filosofia di vita è la Capoeira.

Esiste in tale antica arte un momento molto importante una vera e propria cerimonia che viene organizzata da ogni Maestro. Il nome di tale incontro è chiamato Batizado.
La formazione di un Capoerista prevede non solo il raggiungimento di una forma tecnico/fisica ma ancora una volta si deve sottolineare la peculiarità di tale disciplina che unisce alla preparazione fisica anche quella musicale, teorica e del canto.
Un Capoerista deve conoscere la tecnica del gioco, la storia e le regole comportamentali che caratterizzano una Roda ma deve anche conoscere “ladainhas” o “xula”, “quadras” e “corridos” ovvero i canti tipici (in portoghese) che accompagnano il gioco nella Roda, e saper suonare tutti gli strumenti che formano la Roda: Pandeiro, Atabaque e Berimbau. Solo in tal modo ogni allievo può essere considerato un Capoerista completo in grado di continuare ad apprendere e a trasmettere a sua volta i principi e le tecniche di questa antica ed affascinante Arte Marziale.

Capoeira è una linea immaginaria che lega realtà e fantasia, musica e poesia, corpo e armonia, falsità e tradimento, tristezza e allegria in modo che ogni Capoerista abbia una strana filosofia.

# Musica e canto

La peculiarità della Capoeira consiste nell’utilizzo della musica e del canto.
Fin dalle sue origini infatti tali elementi erano utilizzati per disorientare i padroni: la successione di movimenti ritmici, l’agilità, la creatività rendeva la Capoeira simile ad una danza contribuendo così a mettere in secondo piano l’obiettivo puramente aggressivo e difensivo per far emergere quello ludico e di divertimento.
La Capoeira si pratica all’interno di un cerchio di persone, “Roda”, che cantando e battendo le mani creano e mantengono l’energia necessaria a stimolare i due lottatori.

Il ritmo al corpo e ai movimenti del capoerista è dato da uno strumento, il Berimbau (nome derivato dal legno di cui è composto Beriba) accompagnato dal Pandeiro (tamburello) e dall’Atabaque (conga).

Il Berimbau è un legno di Beriba su cui viene teso un filo d'acciaio, l'aggiunta di una zucca vuota serve come cassa di risonanza ed è usata per modulare il suono. Una pietra, un caxixi ed una bacchetta di legno sottile permettono al filo di produrre suoni diversi detti tocchi. I differenti tocchi del Berimbau caratterizzano i diversi tipi di gioco della Capoeira. 
Esistono tre tipi di Berimbau che si differenziano per la grandezza della zucca:
1) Berimbau gunga o grave 
2) Berimbau medio
3) Berimbau viola o acuto

Ogni Berimbau ha una sua funzione nella Roda. Il Gunga crea la base e la cadenza al gioco dei capoeristi, il Medio crea una variazione sopra il Gunga mentre il Viola che è il più piccolo crea variazioni sopra il Gunga e il Medio senza perdere il ritmo e mantenendo la tonalità acuta.